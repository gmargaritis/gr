## Η περίπτωση του Raspberry Pi

Το Raspberry Pi αποτελεί έναν πλήρη υπολογιστή σε μέγεθος πιστωτικής κάρτας, με πολύ μικρό κόστος αγοράς και χρήσης. Ο υπολογιστής αυτός είναι προσιτός για όλες τις ηλικιακές ομάδες και χρησιμοποιείται συνήθως για την εξοικείωση των χρηστών με τον προγραμματισμό, με γλώσσες όπως η Python και το Scratch. Το 2006, στο πανεπιστήμιο του Cambridge, μια ομάδα εργαζομένων στο τμήμα Computer Laboratory ανησυχούσε για το μειωμένο ενδιαφέρον των φοιτητών στην πληροφορική, καθώς και τις περιορισμένες γνώσεις τους. Η ομάδα αυτή, που περιλάμβανε μεταξύ άλλων τους Eben Upton, Rob Mullins, Jack Lang, και Alan Mycroft, σκέφτηκε πως η λύση θα ήταν ένας εξαιρετικά μικρός και προσιτός υπολογιστής. Με ένα τέτοιο οικονομικό σύστημα, θα ήταν δυνατόν να διδάσκεται πρακτικά η πληροφορική στα σχολεία, και να έχει μεγαλύτερο ενδιαφέρον για τους μαθητές. Η πρώτη έκδοση του Raspberry Pi ήρθε το 2012 με το Model B, διαθέτοντας ένα πυρήνα 700MHz και μόλις 256MB μνήμης RAM. Σε αντίθεση το πιο σύγχρονο μοντέλο διαθέτει ένα τετραπύρηνο επεξεργαστή 1,5GHz αλλά και 8GB μνήμης RAM. Το λογισμικό του Raspberry Pi ονομάζεται Raspberry Pi OS (πρώην Raspbian) και είναι βασισμένο σε μία έκδοση του λογισμικού ανοικτού κώδικα Linux. Πέρα από τις συνηθισμένες πύλες εισόδου/εξόδου μπορεί κανείς να προμηθευτεί περιφερειακές μονάδες επέκτασης όπως η Raspberry Pi Camera και να επεκτείνει τις λειτουργίες της πλακέτας του.

Η πολύ οικονομική αυτή προσέγγιση του Raspberry Pi έφερε μία τεχνολογική επανάσταση στα σχολεία του κόσμου αλλά και στον τρόπο εκμάθησης των μαθητών. Με μόλις 35$ ανά πλακέτα τα σχολεία ήταν πλέον σε θέση να εξοπλίσουν τις αίθουσες τους με τελευταίας τεχνολογίας υπολογιστές. Έτσι λοιπόν όλο και περισσότεροι μαθητές έχουν πλέον τη δυνατότητα να έρθουν σε επαφή με το διαδραστικό τρόπο μάθησης, τον προγραμματισμό και τη ρομποτική, συνδέοντας τη θεωρητική προσέγγιση με πραγματικά έργα. Εκτός από τις σχολικές αίθουσες το Raspebrry Pi ενέπνευσε μία νέα γενιά νέων να πειραματιστεί, να μάθει προγραμματισμό αλλά και να δημιουργήσει περίτεχνα έργα. Στη σελίδα του Raspberry Pi μπορεί κανείς να βρει δωρεάν εκπαιδευτικά βίντεο, ιδέες για project και διάφορους οδηγούς οι οποίοι δρουν ως βοηθητικό υλικό για την ομαλή γνωριμία και εξέλιξη του χρήστη με την πλακέτα. Τα προτεινόμενα project καλύπτουν ένα μεγάλο φάσμα δυσκολίας, έχοντας απήχηση σε αρχάριους αλλά και έμπειρους προγραμματιστές. Το Raspberry Pi έχει πλέον δημιουργήσει μία παγκόσμια κοινότητα χρηστών όπου μέσω της αλληλεπίδρασης και του ενθουσιασμού για την τεχνολογία, οι χρήστες εξελίσσονται και δημιουργούν συνεργατικά.

Το Raspberry Pi Foundation αποτελεί τη Μη Κερδοσκοπική Οργάνωση που κρύβεται πίσω από το φαινόμενο του Raspberry Pi. Ο κύριος στόχος της είναι να γνωρίσει στον κόσμο τη δύναμη της τεχνολογίας και των υπολογιστών μέσω του Raspberry Pi αλλά και διάφορων εκπαιδευτικών προγραμμάτων. Τα εκπαιδευτικά προγράμματα αυτά αποτέλεσαν ένα κύριο μέρος της επιτυχίας του Raspberry Pi, αφού πραγματοποιούνται σε όλο το κόσμο, σε δυσπρόσιτες και μη αναπτυγμένες περιοχές αλλά και σε συνεργασία με καθηγητές και δασκάλους. Το Picademy αποτελεί ένα από αυτά τα προγράμματα, όπου εκπαιδευτικοί ανά το κόσμο ενημερώνονται σε ένα διήμερο εντατικό σεμινάριο. Πιο συγκεκριμένα εκπαιδεύονται για τη νέα τεχνολογική πραγματικότητα και το διαδραστικό τρόπο εκμάθησης. Το Raspberry Pi Foundation προσμετρά πλέον πάνω από 5,000 ομάδες εκμάθησης ανά το κόσμο.

Έτσι λοιπόν το Raspberry Pi κατέκτησε το κόσμο δίνοντας ευκαιρίες σε εκατομμύρια νέους ανθρώπους να γνωρίσουν την τεχνολογία, να κάνουν τα πρώτα τους βήματα με τον προγραμματισμό αλλά και να δημιουργήσουν. Η πλακέτα που αποτέλεσε και συνεχίζει να αποτελεί ένα πλήρη υπολογιστή, κυκλοφορεί από το Νοέμβριο του 2015 στην οικονομικότερη της μορφή, το Raspberry Pi Zero. Η έκδοση αυτή έχει το μισό μέγεθος από το Raspberry Pi και πωλείται στα 5$. Φαίνεται λοιπόν πως το Raspberry Pi συνεχίζει να βελτιώνεται παράλληλα με την τεχνολογική εξέλιξη, παρουσιάζοντας λύσεις που καλύπτουν τις σύγχρονες ανάγκες της κοινωνίας. Ο προγραμματισμός αποκτά πλέον ένα νέο νόημα για τον σύγχρονο άνθρωπο, αφού δεν αποτελεί πια ένα εξεζητημένο χόμπι αλλά μία νέα πραγματικότητα. Προωθείται έτσι, μία στροφή προς τις θετικές επιστήμες, με τον προγραμματισμό να είναι ο βασικός πυλώνας του μέλλοντος.